Donald Trump

Donald John Trump (New York, 1946. június 14. –) amerikai üzletember, politikus és médiaszemélyiség; 2017 óta az Amerikai Egyesült Államok elnöke.

Karrierjét a The Trump Organization vállalat elnökeként építette fel. Trump gazdag üzletemberként és harsány médiaszemélyiségként vált ismertté, de csak később lépett politikai pályára. Először 2000-ben volt egy kampánya az elnöki posztra, de tamogatók hiányában végül visszalépett. Majd 2015-ben bejelentette, hogy elnökjelöltként indul a 2016-os választáson a Republikánus Párt színeiben. Dwight D. Eisenhower óta Trump lett az első amerikai elnök, aki elnökségét megelőzően semmilyen politikai tisztséget nem töltött be, egyúttal az eddigi legidősebb és leggazdagabb hivatalba lépett elnök. 2017. január 20-án, elnöki esküjét követően lépett hivatalba hazája 45. elnökeként.

Elnöksége első hónapjaiban választási ígéretéhez híven visszavonta a megelőző elnök, Barack Obama számos intézkedését, így kísérletet tett a demokrata kormányzat által bevezetett egészségügyi rendszer („Obamacare”) eltörlésére. Kiléptette országát a Csendes-óceáni Partnerségből és a párizsi éghajlat-változási megállapodásból, valamint felmondta az Iránnal kötött atomalkut. Trump január 27-i intézkedése értelmében a terrorveszélyre hivatkozva ideiglenes amerikai beutazási tilalom lépett érvénybe hét muszlim országgal szemben. Ez irányú intézkedéseit jelentős kritikák és bírálatok kísérték.

A politikai elemzők Trump politikájának populista, nacionalista és protekcionista vonásait hangsúlyozzák. Trump egyes botrányos, sértő kijelentései és állásfoglalásai a republikánus elit véleményével is szemben állnak. Trump kampánycsapata és Oroszország állítólagos együttműködése mindmáig vitákat kelt.

Származása

Trump apai nagyapja, Friedrich Trump 16 éves korában, 1885-ben érkezett német bevándorlóként az Egyesült Államokba, majd 1892-ben kapott állampolgárságot. Seattle környékén és a kanadai Yukonban fogadók és éttermek üzemeltetésével gyűjtött vagyont.[1] 1903-ban házasodott össze a szintén német Elisabeth Christtel.[2]

Donald apja, Fred Trump 1905-ben született New York Bronx negyedében. Fred 15 éves korában, röviddel apja halála után kezdett dolgozni anyja vállalkozásában. Cégük, az Elizabeth Trump & Son elsősorban New Yorkban volt jelen. Fred élete során több ezer házat, laktanyát és lakást építtetett és értékesített.[3] Cége The Trump Organization néven vált ismertté, miután 1971-ben Donald Trump tulajdonába került.[4]

Trump anyja, Mary Anne Skóciában született. 1930-ban, 18 éves korában New Yorkba költözött, ahol szobalányként élt. Fred és Mary Trump 1936-ban házasodtak össze, hamarosan Queensbe költöztek.

Trump nagybátyja, John villamosmérnökként és feltalálóként ismert. 1936 és 1973 között a Massachusetts Institute of Technology professzora volt.

Trump öccse, Robert (1948–2020) teljes mellszélességgel támogatta bátyját, még családi viszályokban is.[5]

Életpályája

Két évig tanult a Fordham Egyetemen, majd a Pennsylvaniai Egyetemhez tartozó Wharton Schoolban szerzett közgazdaságból BSc-diplomát.[6] Trump nem vett részt a vietnámi háborúban.

Apja cégénél (Elizabeth Trump & Son) tanulta ki az ingatlanos szakmát, s jelentős ingatlanvagyon birtokában kezdett később egyre nagyobb szabású vállalkozásokba. Apja mellett Trump saját bevallása szerint Roy Cohn, az akkori alvilággal is kapcsolatban lévő ügyvéd határozta meg alapvetően az életét, aki arra tanította, hogyha érvényesülni akar, akkor a fő szabály: „támadni, visszavágni, és sosem sajnálkozni.” Trumpéknál már 1973-ban botrány robbant ki, miután kiderült, hogy lakótelepeikbe nem engedik beköltözni a színes bőrű bérlőket, ennek hírére Trumpék 100 millió dollárra perelték be az államot hitelrontásért, de két év után megegyezéssel zárult a per, miután Trumpék vállalták, hogy kifejezetten reklámozzák a lakásaikat kisebbségi érdeklődőknek, a kormány pedig elállt attól, hogy megbüntessék a céget.[7]

Trump 1971-ben költözött Manhattanbe, 1975-re pedig ő lett az általa Trump Organizationra keresztelt cég elnöke, mely évtizedekkel később már több mint 500 céget birtokolt. A hetvenes években New Yorkot adósság és bűnözés sújtotta, a sok helyen lepukkant városban kezdett Trump ingatlanfejlesztésekbe, melyekhez adókedvezményeket kapott. New York után a nyolcvanas években Atlantic Cityben kezdett kaszinók és szállodák építésébe, de az évtized végére az addig hitelekből építkező Trump csődbe ment. Ekkor számos érdekeltségétől megvált, de igazán az akkor hatályos amerikai adótörvények segítségével tudott kilábalni a bajból, melyek értelmében az 1995-ös adóbevallása alapján 900 millió dollárnyi veszteséget, amit korábban éveken keresztül görgetett maga előtt az előző három és azt követő 15 év adójából leírta. Ez évi több mint 50 millió dollárt jelent, tehát Trump 18 évig nem fizetett jövedelemadót. Ellenfelei szerint Trump ezzel egyszerűen adót csalt, ő maga azonban azzal védekezett, hogy csak élt a törvényes lehetőséggel.[8] (Akárcsak Nixon, későbbi elnökjelölti kampánya során sem hozta nyilvánosságra az adóbevallását, melyet többször a szemére is vetettek.)[9] Trump korábban azzal is kérkedett, hogy kezdetben csupán egymillió dollárt kapott kölcsön az apjától, amelyet kamatostul vissza is fizetett, amikor sikeres lett, a valóságban azonban Fred Trump összesen több mint egymilliárd dollárral támogatta gyerekeit gyerekkoruktól kezdve. Ebből csak Donaldnak 413 millió jutott, mindezt pedig olyan módon igyekezett megtenni, hogy minél kevesebb adót kelljen bevallania utána.[10][11] 1994-ben megszerezte az Empire State Building 50%-os tulajdonrészét.

A kilencvenes években több szórakoztatóipari vállalkozásban szerzett teljes- vagy résztulajdont, többek közt a Miss Universe és Miss USA szépségversenyeket is az ő cégei rendezték meg, a rendezvényeken rendszeresen részt vett. Trump előszeretettel szerepelt a médiában: számos beszélgetős műsor vendégeként és különböző filmek kisebb-nagyobb epizódszerepei mellett The Apprentice (A gyakornok) címmel valóságshow-t is készített, melynek szintén rendszeres szereplője volt.

Üzleti érdekeltségei révén jelentős vagyonra tett szert, a vagyonát 2,9 és 3,7 milliárd dollár körülire becsülik, míg ő ennél magasabbra, tízmilliárdra teszi, de elemzők szerint ez valószínűtlen. Gazdagságát nem is rejti véka alá, gyakran saját nevével díszített repülőivel utazik. Ez egybevág azzal a nézőponttal, mely szerint Trump a saját nevének sikeréből élt: magát a „sikeres befektető” mintapéldájaként adta el mindenhogyan, olyan üzletekkel is, amelyek idővel becsődöltek, így többek közt volt Trump nevét viselő, de mára megszűnt vodka, légitársaság, jelzálogbank és egyetem is, ez utóbbi esetében per is indult Trump ellen a volt diákok részéről, akiknek peren kívüli megállapodás szerint 25 millió dollárt fizetett,[12][13] de a profiljába vágó kaszinóiból is több csődbe ment. A The Washington Post számításai szerint amennyiben Trump egyetlen üzletet sem kötött volna a hetvenes évek vége óta és az akkori vagyonát S&P-részvényalapokba fekteti, most 6 milliárdos vagyona lenne. Ismerői szerint viszont Trumpnak fontosabb volt, hogy a neve egy épületen vagy címlapon szerepeljen, minthogy mennyi pénzt keres, aminek más befektetők látták kárát, mikor egy üzlet emiatt nem tudott megmenekülni a csődtől. Ez történt például, mikor a nyolcvanas években az NFL mellett frissen megalakult USFL-be (United States Football League) vásárolta be magát, hogy a két szervezet összeolvasztásával még nagyobb nyereségre tegyen szert, de a tulajdonostársaknál emiatt általa kilobbizott pereskedésbe végül az USFL bukott bele, később pedig megpróbálta kicsínyíteni szerepét a kudarcban.[14] Trumpnak 2016 végén 713 millió dollárnyi adóssága volt és 75 per zajlott ellene.[15][16][17][18]

Donald Trump aktívan részt vett a modern pankráció kialakításában. Egyrészt a Trump Plaza-k és Tower-ek rendszeresen biztosítottak megfizethető helyszíneket különböző rendezvényeknek 1988 óta. Ezen túl részt vett több pankrátor kezdeti karrierjének támogatásában, sőt a WWE szervezet elnökével közeli kapcsolatot ápol. Saját bevallása szerint tárgyalási módszereinek egy részét a WWE tulajdonosától "tanulta". Kapcsolatuk révén többször szerepelt pankrációs műsorokban (Raw, WrestleMania). Mindezekért 2013-ban a WWE Hall of Fame-be (pankrátor legendák csarnoka) választották (a másik politikus aki valaha bekerült Arnold Schwarzenegger). Ennek köszönhetően elnöki kampányában a különböző pankrációs szórakoztatóipari vállalatok anyagilag támogatták és az USA-ban különösen népszerű műfaj rajongói kiemelkedő arányban szavaztak rá, amely nem kis mértékben hozzá járult választási sikeréhez.[19][20][21][22]

Nyilvánosan és a médiában gyakran viselkedik teátrálisan, szókimondóan, olykor hírességeket is kemény kritikával illetve. Több szexistának minősített kijelentést tett.[23] Egy ízben a Vietnámot megjárt John McCain szenátort – Barack Obama egykori kihívóját – is kritizálta, szerinte ugyanis az amerikai politikusok által hősnek tartott McCaint azért nem lehet hősnek tekinteni, mert elfogták Vietnámban, márpedig egy hőst nem fognak el. Trumpot ugyanakkor egy csontkinövés miatt nem sorozták be.

2000-ben kezdett politikai karrierbe – először demokrata, majd republikánus színekben – és már a 2012-es választásokon fontolgatta az amerikai elnöki posztért való indulást, de végül csak 2015. június 16-án jelentette be, hogy indul az elnökjelöltségért.

Az ismert szociálpszichológus, Philip Zimbardo még 2016. március 29-én megjelent nárcisztikus személyiségzavarról szóló írását alig félreérthetően Trump portréjával illusztrálta, majd a szakember egy másik, kimondottan Trumppal foglalkozó írást is közölt 2017. február 28-án „Elefánt a nappaliban” címmel. Zimbardo mindkét írása arra hívja fel a figyelmet, hogy mekkora kockázatokkal jár egy nárcisztikus működésű vezető, illetve a másodikban hozzáteszi, hogy egy ilyen személy a pillanatnyi hatalom, népszerűség és siker megszerzését bármikor hajlandó a jövőbeni következmények fölé emelni. Egy John Gartner nevű pszichiáter petíciót is indított, melynek célja szakemberek kiállása amellett, hogy Trump súlyos mentális betegsége miatt alkalmatlan egy szuperhatalom vezetésére. A petíciót több mint negyvenezer pszichológus és pszichiáter írta alá.[24][25][26][27]

Elnökválasztási kampány

Miután elindult a 2016-os amerikai elnökválasztáson, 2016. július közepén a Republikánus Párt hivatalos elnökjelöltje lett, a demokrata Hillary Clinton kihívójaként.[28] Kampányának szlogenjévé az Újra naggyá tenni Amerikát (Make America Great Again) vált. A kampány során a demokraták mellett versenyben lévő republikánus jelölttársait is sokszor illette kritikus szavakkal.

Obama elnökével ellentétes nézeteinek többször élesen hangot adott, megkérdőjelezte Obama amerikai állampolgárságát. A választási kampányban meglepő és megdöbbentő kijelentéseket tett, melyek nagy felzúdulást keltettek a fősodorbeli médiában. Nyilvánosságra hozták több korábbi a nőkkel szemben sértő kijelentését, ezen kívül szexuális zaklatással is vádolták. Trump vállalta, hogy falat épít a mexikói határra, melynek költségét Mexikóra hárítaná. Kijelentette, hogy hazája biztonsága érdekében kiutasítaná a muszlim bevándorlókat. Trump kritizálta a globális felmelegedésről szóló elméletet, melyet szerinte Kína vezetése talált ki, hogy az Egyesült Államok gazdasági termelését visszafogja. Dicsérte a lánya szépségét, emellett arra is célzott, hogy akár még járna is vele, ha nem ő lenne az apja.[29][30] A The New York Times 2016 januárjától októberig 282 olyan kijelentést gyűjtött össze, melyekben Trump jellemzően demokrata párti kötődésű személyeket vagy médiatermékeket kritizált a lap szerint becsmérlő stílusban a Twitteren.[31]

A botrányok miatt a Republikánus Párt több politikusa és ismert szimpatizánsa is kihátrált Trump támogatói közül, és felszólították a lemondásra, de Trump maradt, mondván, nem kívánja cserben hagyni a támogatóit.[32] Trumpnak azt is felrótták, hogy nem hajlandó nyilvánosságra hozni az adóbevallását azzal az egyszerű indokkal, hogy „senkinek semmi köze hozzá.” Később úgy nyilatkozott ez ügyben, hogy az adóhatóság ellenőrzi a bevallását, de utána „azoknak, akikre ez tartozik” megengedi a betekintést, ez azonban később sem történt meg. Trump adóügyei azt követően kerültek napirendre, hogy elismerte, igyekezett a lehető legkevesebb adót fizetni, mivel szerinte az országa „pazarolja a pénzt, majd leengedi a lefolyóba.”[9] Később Trump ügyvezető kabinetfőnöke kerek perec ki is jelentette, hogy soha nem is áll szándékukban Trump adóbevallásait nyilvánosságra hozni arra való hivatkozással, hogy Trumpot anélkül is megválasztották elnöknek.[33] A rejtegetett adóbevallások miatt később jogi eljárások is indultak.[34][35]

Elnöksége

A legtöbb közvélemény-kutatás Hillary Clintont tartotta esélyesnek, Trumpnak mégis sikerült fordítania, miután a szavazatok feldolgozása során kiderült, hogy több elektori szavazata van, noha Mrs. Clintonra számszerűen többen voksoltak. A média egy része sokként élte meg Trump meglepetésszerű győzelmét.[36] Érdekesség, hogy Mitt Romney 2012-es választási vereségekor Trump az elektori rendszert kritizálta, ám négy évre rá ő lett annak legnagyobb haszonélvezője.[37] Trump győzelmének okát abban látták, hogy elsősorban a vidéken élők, a fehérek, a munkásosztály, valamint a protestáns és evangéliumi keresztény választók szavaztak rá, akik úgy gondolták, hogy Clinton nem ismeri az ő mindennapi problémáikat. Trump a kampány során számos, kritikusai szerint populista és demagóg ígéretet tett, maga mellé állítva számos kiábrándult szavazót olyan (jellemzően északkeleti) államokban is, ahol korábban rendszerint a demokrata jelölt nyert.[38][39][40][41] Ennek oka az a kiábrándultság és elitellenesség lehetett, mely a 2008-as gazdasági válságtól kezdődött és a Brexittel folytatódott. Az elégedetlen, szegényebb kispolgárok és számos középosztálybeli szívesebben szavaztak egy szókimondó emberre, aki nem volt jelen az elmúlt évtizedek politikájában s aki szerintük ad a nép véleményére.[42] Vagyis Trump a maga nyers, az addigi politikai szereplőktől idegen stílusával képes volt uralni a pillanatokat, míg az ellenfelektől erre az addig politikában megszokott, óvatoskodó válaszok érkeztek.[43] Tény az is, hogy csak a választók 55%-a ment csak el szavazni, míg 2008-ban 64% szavazott.[44] A váratlan eredmény miatt a közvélemény-kutatók is önvizsgálatra kényszerültek, hogy miért becsülték alul Trump támogatottságát.[45]

Ismertségét tovább növelte az internet, azon belül is a Twitter, amelyet már 2012 óta használt. Akkor úgy vélekedett: „Szeretem a Twittert. Olyan, mintha saját újságod lenne.” Nem volt ez másképp a kampányidőszakban sem, ahol folyamatos, egyszerű üzenetei mindenkihez eljutottak, azok érdemi tartalmának elemzése nélkül, így számos meggondolatlannak tűnő és a tőzsdére is negatív befolyást gyakorló megnyilatkozása is volt, emiatt egyes cégek már külön Trump üzeneteire állított embereket alkalmaztak, de volt, hogy választási csalásokról vagy atomfegyverkezésről posztolt. John Brennan távozó CIA-igazgató szerint emiatt Trump ilyenfajta csevegése kockázati tényező is lehet.[46][47] Ehhez képest Trump azt nyilatkozta a Fox News-nak, hogy „Nem szeretek tweetelni. Vannak jobb dolgaim is ennél, csakhogy a média tisztességtelen, a sajtó tisztességtelen. Csak így tudom ellensúlyozni.”[48] Később létre is hoztak egy olyan oldalt, ahol kifejezések szerint kategorizálták Trump kritikus hangú tweetjeit.[49]

Megválasztását követően több nagyvárosban tüntetések kezdődtek a republikánus jelölt győzelme után, volt, ahol Trump-bábut égettek, másutt csak transzparensekkel vonultak fel, és olyan Trump-ellenes jelszavakat skandáltak, mint pl.: Not my president! (Nem az én elnököm!)[50][51]

Trump megválasztott elnökként adott első interjújában már sokkal visszafogottabban nyilatkozott a kampányához képest, az ellene tüntetőknek azt üzente, hogy ne féljenek tőle, ezen kívül többek közt elmondta, hogy valóban falat szeretne a mexikói határra, dicsérte Obamát és Clintonékat is, noha Hillary Clintont a tévévitájukban még lecsukatta volna, és Obama egészségügyi programjának is megtartaná pár elemét, melyet a kampányban még teljesen visszavont volna. Felszólította a nevében kisebbségek ellen uszító csoportokat, hogy fejezzék be az erőszakos fellépéseiket, valamint hozzátette, hogy nem fogja felvenni az elnöki fizetést, csak a törvényben minimalizált egy dollárt.[52] Ugyanakkor újévi köszöntőjében pikírt stílusban azt írta: „Boldog új évet kívánok mindenkinek, köztük számos ellenségemnek és azoknak is, akik ellenem küzdöttek és megalázó vereséget szenvedtek, most pedig nem tudják, mitévők legyenek", majd üzenetét azzal zárta, hogy „szeretettel”.[53]

A The Timesnak adott első külföldi interjújában bírálta Angela Merkel német kancellár menekültpolitikáját, amely szerinte korlátlanul fogadta be a menekülteket, helyette szerinte a nyugati országoknak Szíriában kellett volna biztonsági övezeteket kiépítenie a menekülteknek, és ennek költségeit a Perzsa-öböl menti országoknak kellett volna állniuk. Dicsérte viszont Nagy-Britannia kilépését az Európai Unióból, mert abban szerinte Németország a domináns hatalom, és az unió csak eszköz a számára. Bár Obama elnök kizárta, hogy Nagy-Britannia az esetleges kilépés után gyorsan kedvezményes kétoldalú kereskedelmi megállapodásra juthatna az Egyesült Államokkal, Trump viszont már az elnökválasztási kampányban hangsúlyozta: ha bejut a Fehér Házba, akkor Nagy-Britannia „nem a sor végére, hanem a sor elejére kerül” az Egyesült Államokkal folytatott kereskedelmi tárgyalásokon. Az Oroszország elleni szankciókkal kapcsolatban Trump utalt arra, hogy ha Vlagyimir Putyin késznek mutatkozik a nukleáris fegyverzet jelentős csökkentésére, akkor napirendre kerülhetne a szankciók felülvizsgálata. Kitért arra is, hogy a NATO elavult intézmény, amelynek tagállamai nem vállalnak méltányos részesedést a védelmi kiadásokból, és ez szerinte „nagyon igazságtalan az Egyesült Államokkal szemben”. Hozzátette, hogy jelenleg öt NATO-tagállam fordítja a hazai össztermék (GDP) 2 százalékában meghatározott összeget védelmi kiadásokra. Elmondta azt is, hogy vejét, Jared Kushnert bízza meg hivatalosan a közel-keleti rendezés előmozdításával, és kérte a brit kormányt, hogy az ENSZ Biztonsági Tanácsában vétózzon meg minden olyan határozattervezetet, amely Izraelt bírálja.[54]

Beiktatásával egy időben is több tüntetés és zavargás zajlott Amerika-szerte, valamint homoszexuális és női jogokat képviselő csoportok tartottak tiltakozó felvonulásokat Trump szerintük homoszexuálisokat és nőket sértő kijelentései miatt, ezeken számos híresség vett részt.[55][56] Becslések szerint világszerte 5 millióan tüntettek Trump ellen.[57]

Cégei

Donald Trump a New York-i székhelyű The Trump Organization konglomerátum elnöke. 2016-ban a tulajdonában voltak a következő cégek:

Trump Hotels and Casino Resorts Inc.
New York-i Trump Enterprises
The Trump Corp.
Trump Development Co.
Wembley Realty Inc.
Park South Co.
a kaliforniai Land Corp.
Plaza Hotel
Trump Tower
Trump Plaza
Trump Park
Trump Palace
Trump Castle

Egykor Trump Egyetem néven „egyetemet” is működtetett, de ez már megszűnt.

Családja

Első felesége a cseh nemzetiségű modell, síelő, vállalkozó, Ivana Trump (leánykori nevén Ivana Marie Zelníčková) (1949) volt, akivel 1977 és 1992 között élt házasságban. Gyermekeik: Donald John Trump Jr., Ivanka Marie Trump, Eric Frederick Trump.

Donald John Trump Jr. (1977) üzletember, a Trump Organization alelnöke. Felesége a zsidó származású Vanessa Haydon (1977) modell. Gyermekeik:
Kai Madison Trump (2007)
Donald John Trump III (2009)
Tristan Milos Trump (2011)
Spencer Frederick Trump (2012)
Chloe Sophia Trump (2014)
Ivanka Marie Trump (1981) divatmodell, üzletasszony, a Trump Organization alelnöke, aki a hotelekért felel; apja elnökségével később fizetés nélküli tanácsadó is lett a Fehér Házban. Férje a zsidó származású üzletember, befektető, Jared Kushner (1981), akit apósa szintén elnöki tanácsadóvá tett, bár a lányánál előbb. Gyermekeik:
Arabella Rose Kushner (2011)
Joseph Frederick Kushner (2013)
Theodore James Kushner (2016)
Eric Frederick Trump (1984) üzletember, a Trump Organization alelnöke, aki a golfklubokért felel. Felesége Lara Yunaska (1982) producer.
Második felesége Marla Maples (Marla Ann Maples) (1963) színésznő, médiaszemélyiség volt, akivel 1993 és 1999 között élt házasságban. Gyermekük:

Tiffany Ariana Trump (1993), aki szociológia-urbanisztika szakon végzett, modell, énekes, internet-celeb.
Harmadik felesége a szlovén nemzetiségű modell, Melania Trump (korábbi nevén Melania Knauss, születési nevén Melanija Knavs) (1970), akivel 2005 óta házasok. Gyermekük:

Barron William Trump (2006)[58][59]

Konfliktusok a személye körül

A kampány során több nő molesztálással vádolta Trumpot,[60][61] ezeket a vádakat erősítette egy 2016 őszén előkerült obszcén stílusú hangfelvétel.[62] Trump a kikerült hangfelvételek miatt bocsánatot kért,[63] az őt szexuális zaklatással vádoló nőkkel szemben viszont személyiségi jogi pert helyezett kilátásba.[64]
Trump több ismert nővel is flörtölt, 1995-ben többek közt Diana hercegnőt is megpróbálta elcsábítani, akinek a hercegnő egy ismerőse szerint folyamatosan virágokat küldözgetett, olyan mennyiségben, amitől Dianát „kirázta a hideg”. Trump 1997-ben, nem sokkal Diana halála után egy rádióműsorban beszélt arról, hogy lefeküdt volna a hercegnővel is, majd ugyanezt mondta három évvel később egy másik rádióinterjúban is. Amikor viszont 2016-ban, elnökjelölti időszakában kérdezték meg erről, egyszerűen letagadta, hogy ilyet mondott volna.[65]
A kampány során Trump családtagjaira is sajtófigyelem irányult. Trump felesége, az exmodell Melania azzal került a hírekbe, hogy az egyik beszédét Michelle Obama beszédéről plagizálták,[66] majd korábbi aktképei kerültek terítékre a bulvármédiában,[67] de kiderült az is, hogy állításával ellentétben nincs diplomája.[68] Trump egyik fia, ifj. Donald Trump pedig azt mondta még egy 2013-as rádióinterjúban, hogy a nőknek tűrniük kell, amit a férfiak csinálnak a munkahelyeken, különben semmi keresnivalójuk ott. Erre apja zaklatási ügyei után derült fény.[69]
Trump még beiktatása előtt kinevezte tanácsadóvá saját vejét, Jared Kushnert,[70][71] majd később annak feleségével, Ivanka nevű lányával is így tett,[72][73] miután jogászai szerint a nepotizmust tiltó törvény nem terjed ki a Fehér Házra,[71] bár fizetés állítólag egyik poszt után sem jár. Ebben a minőségében Ivanka még apját is helyettesítette egy időre a G20-ak egy tárgyalásán,[74] amin többen megdöbbentek.[75] Ivanka később ugyanolyan emailbotrányba keveredett, mint a kampány idején Hillary Clinton.[76]
Több híresség is Trump ellenzője volt, mint pl. Robert De Niro, Cher vagy Lady Gaga, mások különböző vérmérsékletű twitterüzenetben fejezték ki nemtetszésüket Trump győzelme miatt.[77][78][79] A 74. Golden Globe-díj átadóján is több díjazott híresség is kritikus hangon beszélt a megválasztott elnökről, a legélesebben Meryl Streep fogalmazott közülük, amit Trump a „filmvilág liberálisaitól” érkezett nem meglepő támadásnak minősített, Streepet pedig Hillary-rajongónak és Hollywood egyik legtúlértékeltebb színésznőjének nevezte.[80] Ehhez kapcsolódik, hogy több híres előadóművész sem kívánt Trump elnöki beiktatásán fellépni,[81] így a beiktatásra végül csak különböző másodvonalbeli előadókat sikerült verbuválni.[82] A beiktatással egy időben tartott tüntetéseken viszont sok híresség vett részt.[56]
Bár Trump többször bírálta Obamát, hogy elnökként túl sokat golfozik, ehhez képest elnöksége első két hónapja során átlagosan minden harmadik nap golfozni volt, de előfordult, hogy egyenesen letagadták, hogy Trump golfpályán volt tárgyalás helyett.[83] Ezt erősíti egy későbbi értesülés, mely szerint azt mondta, azért szeret gyakran golfozni járni, mert „a Fehér Ház egy igazi szemétdomb.”[84] Trump később a Twitteren tagadta, hogy ilyet mondott volna.[85]
Bírálta Obama alelnökét, Joe Bident is még 2012-ben amiatt, hogy évi egymillió dollárt költött hétvégi útjaira, miközben maga Trump két kiruccanása elnökként 2017 elején a floridai birtokára önmagában 1,2 millióba került.[86]
2017. június 12-én Maryland állam és Washington DC főügyésze keresetet nyújtott be Trump ellen egy marylandi szövetségi bíróságon, mivel Trump elnökként változatlanul birtokolja a nevével fémjelzett vállalatbirodalmat, és ezzel aláássa a közbizalmat, valamint megsérti az alkotmányt, amely megtiltja, hogy az elnöknek saját üzleti vállalkozása legyen. Hozzátették, hogy Trump üzleti érdekeltségei klienseket csábítanak el Maryland és Washington DC kormányzatainak cégei elől, és ezzel közvetlenül anyagi kárt okoznak nekik. Az ügyészek úgy vélik, hogy az elnök a hatalmát használja fel arra, hogy a családi tulajdonában lévő szállodáiba és éttermeibe külföldi diplomatákat irányítson. Egy civil szervezet korábban már indított egy hasonló, elutasítással végződő keresetet, most azonban kormányzati szervek indítottak eljárást. Ez volt az első alkalom az USA történetében, amikor egy hivatalban lévő elnököt az alkotmány egyik záradékának megsértésével vádoltak meg.[87] Walter Shaub, az amerikai kormány etikai hivatalának korábbi vezetője szerint aggályos, hogy Trump elnöksége felvetheti a kleptokráciát, miután számos ponton látszódik Trump üzleti érdekeltségeinek és elnöki pozíciójának az összefonódása. Az üzleti érdekek felvetik a korrupciót, ami veszélyes az ország megítélése szempontjából. Shaub pont ezért mondott le a megbízatásáról, hozzátéve, hogy Trump egyáltalán nem élvezi azt a közbizalmat, ami a pozíciójához elengedhetetlen lenne.[88]
Per indult Trump ellen amiatt is, hogy az USA klímaegyezményből történő kilépésével[89][90] veszélyezteti a stabil klímához való jogot. Érdekesség, hogy a pert gyerekek indították, akik szerint a Trump-kabinet döntése megfosztja őket a stabil klímához való joguktól, vagyis az élhető, a klimaváltozásból származó természeti katasztrófáktól mentes jövőtől. A szintén precedens nélküli keresetet egy oregoni bíróság fogadta be és klímakutató tudósok is támogatják.[91]
Trump 2017. július 2-án egy GIF-et tett közzé Twitteren, ezen ő látható egy 2007-es pankrációs rendezvényen, ahol a WWE pankrációs szervezet elnökét, Vince McMahont „agyabugyálja el”, csak a GIF-en McMahon feje helyén a CNN logója szerepel, miután Trump több országos médiummal, köztük a CNN-nel is konfliktusba került.[92] Érdekesség, hogy nem sokkal ezelőtt közölte a Fehér Ház sajtófőnöke, Sarah Huckabee Sanders, hogy semmi sem áll távolabb az amerikai elnöktől, mint az erőszak, illetve annak népszerűsítése.[93] A CNN reagálása szerint szomorú, hogy Trump gyerekes, a hivatala méltóságán aluli módon buzdít az újságírók elleni erőszakra, ahelyett hogy a dolgát végezné. Ugyancsak július 2-án Jared Yates Sexton író és politikai elemző közzétette, hogy a GIF-et egy olyan Reddit-tag tette közzé, aki már számos egyéb gyűlölködő tartalomért is felel. Sexton hozzátette, hogy a posztja után számtalan életveszélyes fenyegetést kapott, amiért szerinte a Trump által teremtett közhangulat a felelős, ami gyűlölködésre és erőszakra szít.[94]
Trump újból támadások kereszttüzébe került, miután a halálos áldozattal járó virginiai Charlottesville-ben zajló tüntetéssorozat kapcsán mind a baloldali, mind a jobboldali szélsőségeseket elítélte.[95][96] Az eset után lemondott Trump Amerikai Ipari Tanácsának három tagja, az afroamerikai Kenneth Frazier, a Merck & Co gyógyszergyár vezérigazgatója, majd az Under Armour sportszergyártó és az Intel számítástechnikai vállalat vezetője is távozott Trump testületéből.[97][98]
Maria Chapelle-Nadal, Missouri állam törvényhozásának egyik demokrata párti női szenátora augusztus 17-én Facebook oldalán közölte, hogy „reméli, Trumpot meggyilkolják”. A véleménytől a demokrata és republikánus oldal mellett a közvélemény is felháborodott, ezért a szenátorasszony eltávolította a bejegyzést, majd három nappal később bocsánatot kért Trumptól és családjától. Bár többen felszólították lemondásra is, erre nem volt hajlandó, majd ugyancsak a Facebookon elkeseredettségével indokolta kirohanását, mert Trump „károkat okoz és gyűlöletet kelt”, de nem gondolta komolyan Trump halálát.[99]
Trump azzal is hatalmas botrányt kavart a charlottesville-i események után, hogy kegyelmet adott Joe Arpaio nyíltan rasszista seriffnek, aki saját, maga által is „koncentrációs tábornak” nevezett büntetőtelepet tartott fenn. A Trump támogatójaként is ismert seriffet a migránsok és a spanyolajkúak hátrányos megkülönböztetése miatt ítélték el. Maga Arpaio olasz bevándorlók leszármazottja.[100]
Trump azokat az amerikaifutball-játékosokat is kritizálta, akik a rasszizmus elleni demonstrációként ülve maradtak a himnusz alatt, őket szerinte „el kell takarítani a pályáról és ki kell rúgni.” A tüntéssorozatot elindító Colin Kaepernicknek azt javasolta, hogy ha nem tetszik neki Amerikában, akkor „nyugodtan húzzon el az országból.” Hozzátette, hogy az NFL csökkenő nézettségét szerinte a keményebb szerelések betiltása okozta, miközben azokról bebizonyosodott, hogy súlyos, maradandó egészségi károkat okoznak.[101] Ezt megtoldva később már egyenesen a meccsek bojkottjára szólított fel, miközben olyan játékosokkal vitatkozott a Twitteren, mint Stephen Curry vagy LeBron James, aki szimplán „baromnak” nevezte Trumpot.[102] Más csapatok és csapattulajdonosok is szolidaritásukat fejezték ki, miközben elítélték Trump kirohanásait,[103] de ugyanígy tettek ismert zenészek is.[104] J.K. Rowling írónő is bírálta Trumpot „Nem mindenki kap ám milliókat apucitól, Donnie. Ők (a profi NFL-játékosok) például kiérdemelték ezt” üzenetével.[105] Trump aztán odáig ment, hogy felvetette: tiltsák be a himnusz alatti térdelést. Az NFL és a csapatok azonban továbbra is egyöntetűen elutasították Trumpot.[106] Volt olyan klubtulaj, akit az események hatására azután kezdtek telefonon rasszista üzenetekkel bombázni, miután LeBron James Twitteren „seggnek” nevezte Trumpot.[107]
Hírek szerint Trump összetűzésbe keveredett Rex Tillerson külügyminiszterrel és Bob Corker republikánus szenátorral, a szenátus külügyi bizottságának elnökével is. Tillerson tagadta a konfliktust, Trump pedig kész lett volna IQ-teszttel bizonyítani, hogy melyikük okosabb.[108] Corker viszont azt nyilatkozta, hogy Trump a harmadik világháború felé sodorja az országot, miután Trump Észak-Korea megtámadását is kilátásba helyezte. Ezután egy Twitter-csörtére is sor került köztük, Trump azt írta, hogy a politikától visszavonuló Corker „nem elég tökös” az újrainduláshoz, és hogy támogatásért „könyörgött” nála, mire Corker „felnőtt napközinek” minősítette a Fehér Házat, és hogy csak a Tillersonhoz hasonló politikusok mentik meg az Egyesült Államokat a káosztól.[109][110]
Több személy is jelentős anyagi eszközöket fordított Trump megbuktatására. A demokratákat is támogató Tom Steyer kaliforniai befektetési bankár 10 millió dollárért vásárolt reklámfelületen kampányolt Trump eljárás alá vonásáért,[111] míg Larry Flint pornókiadó szintén 10 milliót ígért annak, aki bármilyen Trumpot kompromittáló és megbuktató információt nyilvánosságra hoz.[112]
Trump november 17-én hozott rendeletében feloldotta volna az elefántcsont behozatali tilalmát Zimbabwéből és Zambiából, de az állatvédők tiltakozása miatt másnap visszavonta a javaslatot.[113]
2017 novemberében Trump vendégül látta azokat a második világháborús indián kódbeszélőket, akik annak idején saját anyanyelvükön közvetítettek fontos és bizalmas információkat. A találkozó során Trump gúnyosan „Pocahontasként” utalt egy magát indián származásúnak valló szenátorasszonyra, akin Trump már korábban is élcelődött. Ráadásul a találkozó nyilvános részét annak az Andrew Jacksonnak a portréja előtt tartották, aki 1830-ban elnökként aláírta az indián őslakosokat földjeiktől megfosztó törvényt.[114]
Jelentős diplomáciai konfliktushoz vezetett 2017. december 6-i bejelentése, melyben Jeruzsálemet ismerte el Izrael fővárosának, az állam 1948-as alapítsa óta elsőként, miközben ezt a státuszt addig Tel-Aviv töltötte be. Az ügy előzményeként Trump már bejelentette, hogy Tel-Avivból Jeruzsálembe költözteti az amerikai nagykövetséget.[115] Jeruzsálemet azonban se a nemzetközi közösség, se palesztin szervezetek, se több más közel-keleti állam nem ismeri el fővárosnak, emiatt pedig a bejelentést követően ezen országokban is tiltakozások indultak meg Trump ellen, más országok pedig aggodalmuknak adtak hangot.[116][117] Izraelben zavargások és fegyveres konfliktusok is kirobbantak a bejelentés hatására.[118] Trump még azokat az államokat is megfenyegette, amelyek az ENSZ-ben kilátásba helyezték a Jeruzsálem státuszára vonatkozó döntésének visszavonására vonatkozó határozattervezet megszavazását,[119] ettől függetlenül azt az ENSZ országainak döntő többsége megszavazta.[120]
Közben újabb kínos eset történt, amikor az alabamai előrehozott szenátusi választást 25 év után a demokrata jelölt Doug Jones nyerte meg a Trump támogatta republikánus Roy Moore-ral szemben, aki egyébként szintén szexuális zaklatási ügyekbe keveredett. Trump a vereség után kisvártatva már azt üzente, hogy ő valójában a korábbi jelöltet, Luther Strange-et támogatta, mert Moore szerinte „nem nyerhetett”, csakhogy korábban ugyanezt állította Strange-ről is, amíg versenyben volt Moore-ral együtt a jelöltségre, majd Strange kiesése után törölte minden Strange-et támogató bejegyzését, és Moore támogatására buzdított.[121][122]
Egy 2018 elején megjelent, Trump első elnöki évéről szóló botránykönyv, Michael Wolff Tűz és düh (Fire and Fury) c. kiadványa is konfliktus forrása lett.[123][124][125][126][127] Mindezek hatására a könyv gyorsan bestseller lett, Wolff pedig úgy nyilatkozott Trumpról egy interjúban, hogy „a Föld leghiteltelenebb embere”.[128] Trump később az eseményekre reagálva azt írta, hogy bár ellenfelei a „mentális állapotával” akarták lejáratni, vállalkozói eredményei, majd választási győzelme alapján ő igazából egy „zseni”.[129]
Egy 2018 februárjában történt, 17 áldozatot követelő iskolai lövöldözés után Trump a fegyvertartás szigorításának elmaradása helyett a tanárok felfegyverzésének hiányát és az erőszakos videojátékokat emlegette az eset okaként.[130] Ugyanakkor hajlandónak mutatkozott a fegyvertartás szigorítására is, aminek eldöntése a kongresszuson is múlik.[131]
Nagy botrányt váltott ki Trump bevándorlókkal kapcsolatos gyakorlata is, ami az illegálisan az Egyesült Államokba érkező menekültektől azonnal elszakította a velük érkező gyermekeiket, mivel a törvény értelmében a felnőtt személyek ellen automatikusan eljárás indult, eközben a gyermekeket külön táborokban tartották. A gyakorlat ellen Trump felesége mellett Ferenc pápa is felszólalt. Az eljárásnak egy Kanadában élő magyar származású család is áldozatul esett. A felháborodás hatására Trump végül visszavonta a rendelkezést.[132][133][134]
2018 augusztusában Trump korábbi ügyvédje, Michael Cohen bűnösnek vallotta magát a szövetségi bíróságon több vádpontban is, ezek során azt vallotta, hogy a még elnökjelölt Trump utasítására fizetett Trump két korábbi nőügyének eltussolásához, ami tiltott kampányfinanszírozásnak minősül. (Cohen eljárásával egy időben Trump korábbi kampányfőnökét, Paul Manafortot is jogerősen elítélték gazdasági bűncselekmények miatt.)[135] Trump tagadta, hogy ilyen célra kampánypénzt fordítottak volna.[136]
Szintén botrány lett a 2018. augusztus 25-én elhunyt John McCain republikánus szenátor és elnökjelölt halálának elmaradt fehér házi közleményéből, aminek kiadását a hírek szerint maga Trump vétózta meg, és a szokásokkal ellentétben a nemzeti lobogót sem engedték félárbócra, Trump csak egy rövid twitterbejegyzésben reagált a halálhírre. McCain többször is élesen bírálta Trumpot, ennek tudták be a részvétnyilvánítás elnöki megnyilvánulásának elmaradását, és csak a felháborodás hatására történtek meg az ilyenkor megszokott hivatali gesztusok, két nappal később.[137][138][139]
Trump bírálta a Google-t és a Facebookot is, mert szerinte akadályozzák a konzervatív tartalmak és vélemények elérését, ezért ő és fia, ifjabb Donald felvetette egy saját értelmezésükben „jobboldaliaknak szóló” közösségi oldal létrehozását. Egy ilyen oldal ugyanakkor kétséges eredményű és megítélésű lehet, mivel korábban már készült ilyen közösségi oldal, amit viszont nem sokkal később elleptek a szélsőjobboldali és neonáci tartalmak. Más hasonlóan magánkezdeményezésű oldal megítélése pedig az ellenőrzés híján ott megjelenő rengeteg Trump-ellenes álhírbe bukott bele. A Google mindenesetre visszautasította Trumpék vádjait.[140]
2018 szeptemberében újabb botránykönyv jelent meg Trumpról Félelem: Trump a Fehér Házban címmel, amelyet a Watergate-botrányt egykor felderítő egyik újságíró, Bob Woodward írt. A könyv szerint Trump stábja és kormánya lényegében az ő utasításait megkerülve dolgozik, mert azok katasztrofális káoszba taszítanák az országot, mivel Trumpnak szinte semmiről nincs fogalma. Egy ekkor megjelent véleménycikk szerint is folyamatos kármentés zajlik a kabinetben Trump megkerülésével. A könyvet és a cikket is többen fenntartással kezelték, de olyan vélemény is napvilágot látott, miszerint inkább indítsák meg az elnök elleni lemondatási eljárást, minthogy így kormányozzanak.[141] Trump később az állítások kritizálása mellett válaszul egy ellenkönyvet ígért az „igazsággal”.[142]
2018. október 2-án egy kampányrendezvényen gúnyolódott azon a nőn, aki szexuális zaklatással vádolta meg azt a főbírójelöltet, akit Trump javasolt a pozícióba.[143] Ráadásul több, az ügyet firtató újságíróval is alpári hangot ütött meg, mikor az ügyről kérdezték volna,[144] a jelölt ellen tüntetőket pedig azzal vádolta, hogy Soros György pénzeli őket.[145] A jelöltet végül csekély többséggel megszavazták.[146]
2018. október 18-án egy másik, montanai kampányrendezvényen azt a montanai republikánus képviselőt dicsérte, aki még előző évben dulakodásba keveredett egy újságíróval, akit a földre is lökött. Az eset után a képviselőt pénzbírságra, közmunkára és dühkezelési terápiára ítélték. Trump a rendezvényen úgy fogalmazott, hogy „kedvemre való fickó”.[147]
Nyugtalanságot okozott Trump azon bejelentése is, miszerint felmondanák a rövid és közepes hatótávolságú nukleáris erőkről szóló megállapodást (INF), mondván, Oroszország megsérti az 1987-ben aláírt egyezményt, melyet Ronald Reagan és Mihail Gorbacsov kötött. Oroszország kritizálta és veszélyesnek nevezte Trump döntését, de maga Gorbacsov is hibának és ostobaságnak nevezte az INF-szerződés felmondását.[148][149] A szerződést végül 2019. augusztus 2-ával mondták fel.[150]
2018 novemberében újra összeszólalkozott több újságíróval is, durva, személyeskedő kifejezésekkel illetve őket. Először a CNN egyik tudósítójával veszett össze, mikor nem volt hajlandó válaszolni a kérdésére, miszerint Trump miért minősített korábban „inváziónak” egy, az USA felé tartó menekültkaravánt. A tudósítót másnap ki is tiltották a Fehér Házból, arra hivatkozva, hogy fizikailag inzultált egy ottani alkalmazottat, aki megpróbálta kivenni a kezéből a mikrofont, a szerintük ezt igazoló felvételeket azonban manipulálták, fizikai erőszak nem történt. A CNN mellett a Fehér Házi Tudósítók Szövetsége is elítélte a tudósító kitiltását, ami a döntés visszavonására szólította fel a Fehér Házat.[151] Másnap a külföldre induló Trump utazása előtt ismét csak sértegetésekkel válaszolt a tőle az ügyben kérdező újságíróknak.[152] A CNN pert is indított az ügy miatt, az ítélet szerint pedig a tudósító visszakapta a belépőjét,[153] válaszul új szabályként bevezették, hogy Trumpnak minden újságíró csak egy kérdést tehet fel.[154]
2018 végén annak ellenére nevezte újra veszélytelennek a klímaváltozást, hogy annak veszélyeiről a saját kormánya adott ki jelentést. Kijelentette, hogy ő nem hisz a benne szereplő megállapításokban, és hogy szerinte az USA a legkevésbé környezetszennyező ország, valamint hogy a környezetvédelem ügyében Ázsia, azon belül pedig Kína és Japán tehetne lépéseket.[155] Ráadásul egy olajipari lobbistát jelölt a környezetvédelmi hivatal élére, akit 2019 elején csekély többséggel meg is szavazott a kongresszus.[156]
Ugyanekkor New York főállamügyésze bejelentette, hogy Trump jótékonysági alapítványa befejezi működését, miután a vizsgálatok szerint azt Trump és gyerekei jogtalanul használták fel saját céljaikra. Trump már korábban tagadta a vádakat, a szervezet jogásza szerint pedig az alapítvány egyébként is fel akarta oszlatni magát, a tulajdonában lévő értékeket pedig jótékony célokra kívánta felajánlani.[157][158]
2018 végén Trump többedszer próbálta kizsarolni a kongresszustól azt az ötmilliárd dollárt, amit a kampányában beígért határfalra szánt. Miután ezt nem kapta meg, nem írta alá a költségvetést, emiatt pedig leálltak a kormányzati szervek.[159] Trump több évre is kilátásba helyezte a leállást.[160] A leállás 22 nap után elérte az addigi rekordot, sok közalkalmazott tűntetett is az elmaradt béreik miatt.[161] Trump a helyzetért megpróbálta a demokratákat felelősnek beállítani, de egy ekkori közvélemény-kutatás szerint a többség Trumpot tartotta felelősnek. Ebből az is kiderült, hogy nőtt a fal támogatóinak száma, de körükben is többen voltak azok, akik nem értettek egyet Trump kijelentésével, miszerint kilátásba helyezi a szükségállapot kihirdetését, hogy kongresszusi jóváhagyás nélkül is megépíthesse a falat.[162] Végül Trump elfogadott egy három hétre szóló költségvetést, mellyel véget ért az addigi leghosszabb kormányzati leállás, ami már a légiforgalmat is veszélyeztette.[163] Miután viszont egyértelművé tette, hogy a rendkívüli állapot kihirdetésével akarja a falat megépíteni, 16 állam pert indított Trump ellen arra való hivatkozással, hogy maga teremt válsághelyzetet.[164][165]
A tőzsde is több helyen negatív csúcsokat döntögetett, miután Trump tweetje szerint a Fed a felelős a belföldi gazdasági nehézségekért.[166] Közben egy tanulmány kimutatta, hogy Trump vámintézkedései közel 8 milliárd dolláros kárt okoztak.[167]
2019 márciusára közre adták Robert Mueller különleges ügyész vizsgálatának összefoglalóját, mely szerint nem találtak bizonyítékot Trump és Oroszország összejátszására az elnökválasztáson. Bár Trump és hívei a fejleményt sikerként értékelték, az összefoglaló csak a bizonyítottság hiányát állapította meg, ugyanakkor számos bizonyított körülmény igazolta Oroszország befolyásolási szándékait az elnökválasztásban.[168] Később a szenátusi meghallgatásán Mueller igazolta a jelentés azon megállapításait, melyek szerint Trump és stábja akadályozta a nyomozást és bizonyítékokat tüntetett el, miután egyértelművé vált, hogy Trumpot nem mentették fel a vádak alól.[169] Trump szerint Mueller „rémes munkát” végzett és semmi nem igaz a jelentéséből.[170]
Trump olyan kijelentésig is merészkedett, miszerint a szélturbinák zaja rákot okoz. Bár a szélturbinák okozta pszichológiai betegség valóban létezik, azok zaja nem okoz rákos megbetegedést. Ennek kapcsán saját évtizedes ingatlanberuházói tapasztalatára hivatkozva állította azt is, hogy a turbinák közelsége 75 százalékkal csökkenti egy ház értékét.[171] A turbinákkal kapcsolatban később is tett zavaros, nehezen követhető kijelentéseket, mint hogy „füstöt termelnek”.[172] Később azt is mondta, hogyha 2020-ban újraválasztják megtalálja a gyógymódot a rákra és az AIDS-re.[173]
Nagy botrány lett Trump négy, külföldi származású, színes bőrű, demokrata képviselőnőre tett megjegyzéséből is, akik bírálták Trumpot és kormányzását, nekik (is) azt üzente, hogyha nem tetszik nekik Amerikában menjenek vissza oda, ahonnan jöttek. Az egyik képviselőnőt még azzal is megvádolta, hogy terroristaszimpatizáns.[174] A négy megválasztott, amerikai állampolgárságú képviselőnő közül azonban már hárman is az Egyesült Államokban születtek. Trump véleményét sokan rasszista megnyilvánulásként értelmezték, a képviselőház is határozatban ítélte el Trump megjegyzését, rasszistának minősítve azt. Trump tagadta, hogy rasszista szándéka lett volna és a demokratákat kritizálta.[175] Az ügy miatt saját szavaitól elhatárolódva magyarázkodni is kényszerült, miután egy kampányrendezvényén a tömeg „Küld vissza!” és hasonló kirekesztő mondatokat skandált.[176] Al Green texasi demokrata képviselő szintén az ügy miatt benyújtotta javaslatát Trump felmentésére,[177] de az végül elbukott a képviselőházban.[178]
2019. augusztus 3-án El Pasoban és Daytonban is két ámokfutó lövöldözött összesen legalább 29 áldozatot követelve, az El-Pasoi esetben kimondottan mexikói bevándorlók ellen irányult a támadás. Trump az esetre reagálva elítélte a rasszizmust és az internetet meg a közösségi médiát tette felelőssé, a fegyvertartási szigorításról viszont megint nem tett említést.[179] Mások szerint ugyanakkor maga Trump korábbi megnyilvánulásai is táplálják a rasszizmust, aki korábban többször nyilvánosan és több ezerszer interneten emlegette a bevándorlókat elmarasztalóan,[180] ez ügyben Beto O’Rourke, ohioi demokrata szenátor mellett maga Barack Obama is bírálta Trumpot – bár Obama nem nevezte nevén egyértelműen utódjára célzott üzenetében.[181][182] Az ügyet tetézte, amikor Trump és felesége azzal a csecsemővel fotózkodott egy kórházban, akinek a szülei szintén az el-pasoi lövöldözés áldozatai. A kórházban több sebesült is volt, akik viszont nem kívántak Trumppal találkozni.[183]
Trump közeli személyek megpróbálták a Trumppal kritikus hangú újságírókat lejáratni azok évekkel korábbi közösségi médiában leírt akkori véleményeikkel. Értesülések szerint több, mint tíz évre visszamenőleg fésülték át az érintett médiumok tudosítóinak korábbi bejegyzéseit. Az eddig páratlan lépésnek valószínűleg Trump újraválasztási kampányához is köze van. A megfélemlítési kísérleteket a New York Times kiadója rögtön visszautasította, hozzátéve, hogy a lapot nem fogják tudni megfélemlíteni vagy elhallgattatni.[184]
2019. december 10-én elkészült az a kongresszusi vádirat, amely Trump elnöki elmozdítását célozza. A dokumentum szerint Trump Ukrajna frissen megválasztott elnökénél akarta kijárni, hogy találjon valamilyen terhelő bizonyítékot Joe Biden korábbi alelnök és esélyes elnökjelölt fia ellen, akinek ukrán érdekeltségei is vannak, és hogy igazolja azt az elméletet, miszerint nem Oroszország, hanem Ukrajna avatkozott bele a 2016-os elnökválasztásba. Ezen kívül megjegyzi, hogy Trump akadályozta a kongresszus bizottságainak munkáját, amikor megtiltotta adminisztrációja tagjainak az elmozdítását vizsgáló bizottságok előtti megjelenést. Trump a Twitteren „őrületnek” minősítette a lépést, noha érdemben se ő, se kabinetje nem cáfolta a vádakat.[185] December 19-én (helyi idő szerint december 18-án este) a képviselőház megszavazta a vádemelést, 230:197 arányban a hatalommal való visszaélést illetően és 229:198 arányban a kongresszus munkájának akadályozását illetően, így Trump a harmadik elnök, aki ellen ilyen eljárás indult. A Fehér Ház közleménye szerint az elnök bízik abban, hogy a szenátus teljeskörűen fel fogja menteni. Trump később aztán már határozottan tagadott minden vádat.[186][187] Az eljárást végül leszavazta a republikánus többségű szenátus.[188]
A 2020 elején kipattant koronavírus-járványt először még a „demokraták hoaxának” állította be, dacára a világszintű megbetegedéseknek,[189] de az első amerikai fertőződtek megjelenése után már ő is elismerte a járvány létét,[190] később pedig szükségállapotot is bevezetett.[191][192] Joe Biden demokrata elnökjelölt bírálta Trumpot, mert az „külföldiek által behurcolt” vírusról beszélt, miközben azt amerikaiak is behozhatták az országba, ráadásul a járvány miatt kihírdetett beutazási tilalom amerikai állampolgárokra nem vonatkozik.[193][194] Közben maga Trump is több vírusfertőzött személlyel találkozott, de a vírustesztet magára nézve nem tartotta lényegesnek.[195] Később viszont már azt ígérte, hogy rajta is elvégzik a tesztet,[196] ami egy nap múlva meg is történt, negatív eredménnyel.[197] Közben olyan hír is megjelent, ami szerint Trump kivásárolta volna egy német cégtől az általuk kifejlesztés alatt álló koronavírus elleni vakcinát, kizárólagosan az USA számára.[198] Arra is fény derült, hogy 2017-ben az Obama-adminisztráció megpróbálta felkészíteni Trumpékat egy járványhelyzetre is, de őket akkor kevéssé érdekelte a dolog, később pedig meg is szűntettek olyan intézményt, ami ilyenfajta vészhelyzetek koordinálását intézte volna. Trump pedig már olyan kijelentést is megengedett magának, miszerint „ő mindig is tudta, hogy súlyos járványról van szó, hamarabb, mint hogy mások egyáltalán járványról beszéltek volna”![199][200] Később azt állította, hogy szerinte húsvétra vége is lehet a járványnak, ehhez képest húsvétkor csak New Yorkban több volt a járvány áldozatainak száma, mint ahányan a 2001. szeptember 11-ei terrortámadások során meghaltak.[201] Több tévétársaság amiatt is hagyta abba idő előtt Trump beszédeinek élő közvetítését, mert számos megkérdőjelezhető valóságtartalmú kijelentést tett.[202] Trump ezután a WHO-t kezdte többször is kritizálni, noha a szervezet kérte, hogy ne politizálják át a járványt.[203] Trump ennek ellenére bejelentette, hogy az USA megvonja az anyagi támogatását a WHO-tól. A bejelentés nagy felháborodást vont maga után, miszerint nem egy világjárvány közepén kellene hátráltatni ezzel a szervezet működését.[204] Tedrosz Adhanom Gebrejeszusz, a WHO főigazgatójának reagálása szerint a járvány legyőzése a legfontosabb, de célzott arra is, hogy politikai kampány folyik ellene.[205] Bírálatokat váltott ki az is, hogy a kormány válságkezelő csomagjának részeként az állampolgároknak kiküldött csekkeken Trump neve is szerepel, mondván a járványt Trump kampánycélra használja fel.[206] Trump aztán többek közt az amerikai járványügyi hivatal vezetőjével is összekülönbözött,[207] majd olyan vad ötleteket osztott meg, mint hogy fertőtlenítőt kellene a betegek szervezetébe juttatni, vagy hogy az UV-fényterápia segíthet. Ezután megannyi orvos és egészségügyi dolgozó tiltakozott, mondván Trump ötletei önmérgezésre sarkalhatnak embereket, miközben a nagyszámú valódi betegek ellátására kell összpontosítaniuk, ezért senkinek nem tanácsolják, hogy Trump ötlete alapján fertőtlenítőt igyanak.[208][209] Egy napra rá már arról beszélt, hogy csupán „szarkazmusnak” szánta a fertőtlenítős ötletét.[210] Trump amúgy notóriusan nem volt hajlandó védőmaszkot viselni, miközben ez az ottani védekezésnek is alapeleme volt,[211] majd közölte azt is, hogy az Egyesült Államok megszakítja a kapcsolatát a WHO-val.[212]
Trump annak dacára vádolta a Twittert a konzervatív vélemények elnyomásával, hogy annak évek óta ő volt az egyik legintenzívebb felhasználója. Tette mindezt azután, hogy a közösségi portál működése óta először problémásnak ítélt két, Trumptól származó bejegyzést, melyekben a koronavírus-járvány idején történő levélszavazás szerinte lehetséges választási csalásáról értekezett. Trump ezután előbb a Twitteren bírált, majd egy elnöki rendelettel a közösségi médiumokat tette jogilag felelősségre vonhatóvá a felületükön megjelenő problémás (sértő, gyalázkodó, valótlan stb.) bejegyzésekért. A lépest többen bírálták, Trump aktuális frusztrációjának megnyilvánulásaként értékelve azt, hozzátéve, hogy alkotmányellenes, kivitelezhetetlen, és értelmetlen.[213] Közben a Snapchat is jelezte, hogy a Snap alkalmazása a jövőben abbahagyja Trump üzeneteinek hirdetését, így ezentúl csak azok láthatják azokat, aki kifejezetten rákeresnek.[214]
Tüntetések törtek ki az Egyesült Államokban, miután május 25-én rendőri túlkapás közben meghalt egy George Floyd nevű fekete férfi, akinek a nyakán rendőrök percekig térdeltek, miközben Floyd nem állt ellen a rendőri intézkedésnek.[215] A washingtoni zavargások miatt Trumpot egy rövid ideig a Fehér Ház alatti bunkerbe menekítették. Trump később tagadta a menekítést, szerinte önszántából ment le „ellenőrizni” a létesítményt.[216] Trump azonban amiatt is bírálatok tárgya lett, mert a felfokozott helyzetben viselkedésével maga is továbbsúlyosbítja a helyzetet.[217] Trump korábbi védelmi minisztere, James Mattis nyugalmazott vezérezredes, és több egyházi vezető is bírálta, mert egy Bibliával történő fotózkodás miatt könnygázzal oszlattak szét tiltakozókat, ami során papokat is lefújtak a gázzal.[218][219] Később egy videóját is eltüntette a Twitter szerzői jog megsértése miatt.[220] Közben Trump az államok kormányzóit bírálta a kialakult helyzet miatt, aki többször jelét adta, hogy erőszakkal verné le a tiltakozásokat.[221][222] A Facebook is letiltott egy Trumphoz köthető bejegyzést, mert náci szimbólumot használtak benne,[223] a Twitteren pedig egy manipulált videó közzétételével próbálta Trump újra „álhírgyártónak” beállítani a CNN-t.[224]
Trump 2020. június 20-án tartott először kampányrendezvényt a koronavírus-járvány kitörése óta az oklahomai Tulsában, miután a korlátozásokat enyhítették a járvány csökkenése miatt. A rendezvény azonban nem volt túl sikeres, mert egy csomó jegyigénylő, megtrollkodva a rendezvényt csupán azért jelezte a részvételi szándékát, hogy aztán ne menjen el rá, így a helyi stadionban csak nagyjából félházzal ment a rendezvény. Közben Trump kampánycsapatában is hat fertőzöttet találtak, aki emiatt arról is beszélt, hogy lassítaná a teszteléseket. Ezt később „viccként” magyarázták a Fehér Ház részéről. Ezen kívül is több zavaros és egymásnak ellentmondó állítás hangzott el Trumptól, aki hírek szerint igencsak elégedetlen volt a megjelentek számával, mivel kampánycsapatával együtt elhitte a 12 000 résztvevőt, akikből végül csak 6000-en jelentek meg.[225][226][227]
Trump unokahúga, Mary Trump klinikai pszichológus is írt egy könyvet a nagybátyjáról, mely 2020 nyarán jelent meg, ebben egyebek mellett azt állítja, hogy Trump elvtelen, haszonleső, és csaló volt már élete korábbi időszakaiban is, de itt is szóba kerül Trump nárcisztikus személyisége. A Fehér Ház szerint a könyv hazugság, Mary Trump pedig a választási kampányt használja arra, hogy a könyvével meggazdagodjon.[228]

Díjai, elismerései

Az év vállalkozója (1984)
Arany Málna díj (1991)

Művei

The Art of the Deal (1987)
Surviving at the Top (1990)
The Art of the Comeback (1997)
Think Big and Kick Ass
Think Like a Billionaire
Midas Touch
How to Get Rich

Filmográfia

Szereplőként

Szellemképtelenség (1989)
Reszkessetek, betörők! 2. – Elveszve New Yorkban (1992)
Kaliforniába jöttem (1994)
Kis gézengúzok (1994)
Eddie (1996)
A dadus (1996)
A csendestárs (1996)
Kerge város (1998)
54 (1998)
Sztárral szemben (1998)
Sabrina, a tiniboszorkány (1998)
Szex és New York (1999)
Zoolander, a trendkívüli (2001)
Monk – A flúgos nyomozó (2002)

Producerként

Miss Universe 2001
Miss USA 2002
Miss Universe Pageant (2002-2003)
Miss Universe 2005
Miss USA 2006
Miss USA 2009
The 2010 Miss Universe Pageant
Miss Universe 2012
Miss Universe 2013
Miss Universe 2014

Érdekességek

Trumpról 2017 januárjában még egy molyfajt is elneveztek, a Neopalpa donaldtrumpi névre keresztelt molyfaj Kalifornia déli részén honos, felfedezője pedig azért nevezte el Trumpról az állatot, mert a fején lévő „frizura” hasonlít Trumpéhoz.[230]
Trump összes elnöksége óta készült hivatalos fényképét George W. Bush fotósa, Shealah Craighead készíti, aki a „sámli-módszert” alkalmazza: az állítólag alacsony termetű fotós sámliról fotózza Trumpot, emiatt van „fennkölt” jellege a képeknek, de ettől még Trump hagyja jóvá melyik kép publikálható. Ezt a megoldást egyébként még Laura Bush honosította meg.[231]
Trumpról értekezett a Guardianban Stephen King, aki szerint két karakterével is „megjósolta” Trump elnökségét. Az egyik Greg Stillson A holtsávból, a másik Jim Rennie A Búra alattból.[232] Trump később letiltotta Kinget a twitteroldaláról.[233]
2017 márciusában Indonéziában elutasították a TRUMPS védjegybejelentést, tekintettel Donald Trump nevezetességére.[234]
Mexikóban ugyanakkor piacra került a Trump márkájú vécépapír és kézműves sör is, előbbi Trump Mexikóra és a mexikóiakra tett dehonesztáló megjegyzéseire volt válasz, míg utóbbi a mexikóiak és amerikaiak közös együttműködésére, mivel mindkét országból dolgoztak a sörkészítményen.[235][236]
Közismert, hogy Trump több filmben és sorozatban is szerepelt, ezért aztán 2015 táján szóba került, hogy szerepelhetne a Sharknado 3 című trash-filmben mint az Egyesült Államok elnöke, bár ekkor még nem voltak ismertek a politikai ambíciói. (Eredetileg Sarah Palint szemelték ki, de vele nem sikerült megegyezni.) Trumpot állítólag érdekelte a szerep, de az ügyvédjének megküldött szerződéstervezetre hetekig nem jött válasz, miután Trump ekkoriban indult el az elnökjelöltségért, ezért végül a vele nem jó viszonyban lévő Marc Cuban üzletember kapta a szerepet. A hírre Trump ügyvédjén keresztül érkezett egy haragos válasz, amiben még a film „lelövésével” is fenyegetőztek, ha nem Trump kapja a szerepet, de a filmeseket ez nem ijesztette meg.[237]
A berlini Madame Tussaud-múzeumban elődje, Barack Obama mellett kapott helyet a viaszszobra, amely láthatóan előnyösebb külsővel rendelkezik az „eredetijénél”.[238]
Készült egy Trump szimpatizánsainak szóló társkereső rendszer is, miután vélemények szerint a vele való szimpátia gyakran kizáró ok az ismerkedésben. Az applikáció a DonaldDaters nevet kapta, amelyről már az első nap kiszivárogtak a felhasználók adatai. Létezik ugyanakkor egy kifejezetten Trump-ellenes társkeresőrendszer is, amely nevertrump.dating néven fut az interneten.[239]

Forrás

Donald Trump wikipédia szócikk: https://hu.wikipedia.org/wiki/Donald_Trump