Élmény a tengeren. - Igaz történet. - Háború tört ki Angol- és Franciaország között. Az Indiában élő angolok mindnyájan megrémültek, főleg azok, kiknek gazdag hajószállítmányuk úszott a tengeren, vagy pedig rövid időn vissza akarnak térni hazájukba. Én ez utóbbiak közé tartoztam, kikerestem magamnak egy hajót, mely egy semleges hatalomé volt s elég szerencsésnek éreztem magamat, hogy dán hajón tehettem meg az utat. Mindenben, ami a fényűzést illeti, messze mögötte állott az a hajó az indiai hajótársaság hajói mögött; de jobb vitorlás volt. Ami a hajófegyelmet illette, ez épp oly szigorú volt, mint angol hadihajókon. Sohasem hittem volna, hogy ennyi rend, pontosság és vak engedelmesség legyen egy kereskedelmi hajón található. Az első hadnagy egyike volt a legszebb férfiaknak, kiket valaha csak láttam. Éppen ekkor emelték e rangra, melyet nem annyira annak köszönhetett, hogy a hajótulajdonos fia volt, mint inkább valóban kitűnő képességének. A legénység, mely közt - dán szokás szerint - öt évig szolgált, bálványozta s a tisztek és az utazók rokonszenvét is teljes mértékben bírta. Az egyetlen rossz ember a hajón egy portugál származású szakács volt. Napbarnított s visszataszító rút arca volt; egy vagy más módon mindig belekötött a matrózokba. Gonosz természete gyakori büntetéseket vont maga után feljebbvalói részéről és éppen aznap este, melyen elbeszélésünk kezdetét veszi, vették le róla a láncot, melyet az első hadnagy parancsára reávertek, mert egy matrózt meg akart mérgezni, ki őt megsértette; legalább bűnösnek tartották őt ebben, de határozott bizonyítékok nem merültek fel ellene. Egészen elkeseredve a szenvedett megfenyítésen, feltette, hogy meg fogja bosszulni magát az első hadnagyon. A hadnagy egy napon alá s fel sétált fiatal arájával, egy szép angol leánnyal a fedélzeten; egy pillanatra mindketten megállottak, hogy szemléljék a repülő halakat, melyek röptükben gyengén érintve a vizet, menekülni igyekeztek a cápák üldözései elől; a boldogságról beszéltek, mellyel egyesülésük kecsegtette őket, reményeikről és aggodalmaikról, szüleik beleegyezéséről, boldog jövőjükről és oly nyugodt életet jósoltak maguknak, mint a derült égboltozat, mely alatt haladtak. Hirtelen, mielőtt valaki megakadályozhatta volna, rájuk rohant a szakács és a fiatalember szívébe döfte kését, ki egyetlen hang nélkül összerogyott, míg a diadalmas portugál sátáni nevetésben tört ki. A szerencsétlen fiatal leány, ki nem ismerte még szerencsétlensége egész súlyát, kedvesére borult; de már késő volt! Egyik barátja, ki rögtön a hadnagy segítségére sietett, kihúzta a kést szívéből s a kiomló vér megnedvesítette az ara fehér ruháját. A hadnagy még egy erőfeszítést tett, hogy feléje forduljon; ez volt utolsó mozdulata, mert amint a vasat kihúzták szívéből, azok, akik felemelték, már csak holttestét vitték. Eközben a kapitány is a fedélzetre sietett s amint megpillantá a szerencsétlen fiatalembert, mint egy gyermek elkezdett sírni, mert atyai szeretettel viseltetett iránta. Az egész legénység el volt keseredve s rögtön megölték volna a szakácsot, ha a kapitány jelenléte ily meggondolatlan tettet nem akadályozna meg. A szakácsot, ki kérkedni látszott gonosz tettével, láncra verték. A holttestet levitték a hajóba, míg az elájult arát szobájába szállították. Másnap este nyolc óra tájban meghívást kaptam, hogy menjek fel a fedélzetre. Rögtön felsiettem s ott találtam a tiszteket, az utasokat és az egész legénységet egybegyűlve s ünnepi mezbe öltözve. A szolgálattevő matrózok a fedélzettel szemben foglaltak állást s a szerencsétlen áldozat holtteste pedig ott feküdt az egybegyűltek közepett, a nemzeti lobogóval letakarva. Halálcsend uralkodott. Ekkor az egyenlítő alá közeledtünk s a leáldozóban levő nap még égető sugarakat árasztott reánk. A vitorlák mozdulatlanul lógtak le az árbocokról s a fővitorla oly módon volt kifeszítve, hogy a hajó folytathassa futását, mihelyt a legcsekélyebb szellő támadt. Már kora reggel csalhatatlan jel mutatta, hogy a forró égöv alatt vagyunk. A tenger tiszta kék tükrén két cápát vettem észre, amint a hajót követték, mint rendesen egy pilotnak nevezett hal társaságában. A matrózok várták is ezeket a cápákat, mert babonás felfogásukban meg vannak róla győződve, hogy ezek a szörnyetegek rendesen feljönnek a tenger mélyéből oly hajók után, amelyeken holttest van, türelmetlenül várva a pillanatot, midőn eledelül odadobják nekik. Én részemről semmi mást nem láttam ezekben a hatalmas halakban, mint megérkezésünknek jelét a forró égöv, az egyenlítő alá. Azonban a látvány, mely szemeink elé tárult, valami nagyszerű volt. Ez a hajó elveszve a végtelenségben, mely reánk nézve az egész világot jelentette, ez a határnélküli elem, amely bennünket körülvett, ez a menyei trón, melyről Isten alápillantani látszott reánk, míg ajkainkról ünnepélyes ima szállt fel azokért, akiket szerettünk, mindez az imádat és hódolat érzelmeit keltette fel lelkünkben a teremtő iránt; mindez a legszilárdabb meggyőződéssel töltött el bennünket az Isten nagysága iránt, mit csak azok képesek felfogni, kik hajókon laknak és ismerik a tenger mélységeinek csodáit. Én is a többi utazók közé sorakoztam. Egyik sem szólott egy szót sem, mert azt hittük, hogy csak a hadnagy temetéséhez hívtak meg bennünket tanúkul s ez okból némán vártuk a történendőket. Egyszerre tompa léptek zaját hallottuk s láttuk, hogy a hajóőrség lassú léptekkel a fedélzetre jő. A gyilkost kisérték, kit áldozatához vezettek; itt sorfalat képeztek a tisztekkel szemben. Szó nélkül egymásra pillantottunk. A gyilkost bizonyára nem azért hozták ide, hogy egyszerűen a temetésnél jelen legyen; de miért volt tehát ott? Talán elitéltetése végett? De akkor kétségtelenül látnunk kelletett volna a kötelet, mellyel a legmagasabb árbocra fogják kötni, mert köztudomású, hogy a dán igazságszolgáltatás nagyon gyors, a per, elitéltetés és kivégzés gyors egymásutánban követik egymást. Nem sokáig maradtunk ebben a bizonytalanságban. A második hadnagy felolvasta a szabályzatot, mely korlátlan hatalommal ruházza fel a kapitányt haditörvényszék alakítására s az általa hozott ítélet végrehajtására. Kérdezte a fogolytól, nincs-e kifogása ellene, hogy dán nyelven hallgassák ki. Ennek nem volt ellene kifogása s a tárgyalás kezdetét vette. Mindenekelőtt eltávolították a lobogót, mely a holttestet takarta és e pillanatban még az is összeborzadt, ki a halálos döfést tette, amint az áldozat nyugodt, csak nem túlvilági arcát megpillantotta. Ezután megkezdték a legegyszerűbb módon a világon, a kihallgatást, a bűntény szemmel látható s a tény eléggé be volt bizonyítva. Megvallom, hogy nekem a vér fagyott meg ereimben, amint megláttam a kést, mellyel a gyilkos borzasztó tettét végrehajtotta s észrevettem a fogoly sátáni mosolyát, midőn annak az embernek vérével befecskendve látta, akin oly kegyetlen bosszút állott. Az ügy szigorú letárgyalása után a kapitány apellált az összes jelenlevőkre s a fogoly egyhangúlag vétkesnek mondatott ki. A tisztek erre feltették süvegeiket s a kapitány felolvasta az ítéletet. Minthogy én abból, amit felolvastak, semmit sem értettem, meglepetve láttam, hogy a fogoly a kapitány lábai elé veti magát s kegyelemért esedezik. Ama szemtelenség és konok megátalkodottság után, melyet előbb elárult, nyilvánvaló volt, hogy egyrészről nem félt a haláltól, másrészről pedig semmi megbánást nem érzett elkövetett gaztette fölött. Mily borzasztó fenyegetések indíthatták tehát ennyire meg. Hasztalan törtem fejemet a tény megfejtésén. De csakhamar előlépett négy ember és felemelte a holttestet, míg más négy a foglyot ragadta meg, tíz, vagy tizenkettő pedig vastag kötelekkel közeledtek. Tüstént megértettem mindazt s nem csodálkoztam tovább a fogoly bátortalanságán. Hátat háthoz fordítva a holttesttel kötötték össze. Ordítozását szájcsutakkal fojtották el s felvitték a hajó felső fedélzetére. A hajós káplán egy pár imát mondott s azután eltemették a holtat és az élőt, a gyilkost és áldozatát. Amint a habokba dobták a borzasztó terhet, rögtön világos fény csillogott fel az átlátszó hullámok alatt, általános borzalom fogta el az egybegyűlteket; láttuk a kiéhezett cápát, amint kettős zsákmányára rohan. Én éppen a gyilkos tekintetével találkoztam abban a pillanatban, amint ledobták és az a tekintet még ma is üldöz; ezerszerte borzasztóbb kínok égtek szemében, mint a minőket a legborzasztóbb halálküzdelem okozhat. Pár pillanatig mintegy leszögezve állottunk meg ott s vérnyomokat véltünk láthatni a víz felületén. Mindenki borzadva fordult el s feledni igyekezett a gyilkos igazságos, bár borzasztó büntetését. Szerencsére szél kerekedett s gyorsan elhagytuk e rémjelenet helyét.